<h1 class="title contact">
  Program studija
</h1>
<p>
  &nbsp;&nbsp;&nbsp;&nbsp;Studij počinje proučavanjem osnovnih načela Dharme da bi se korak po korak širio ka dubljim i
  zahtjevnijim područjima znanja i prakse. Tijekom školovanja studenti će moći temeljno se upoznati s dvije i pol
  tisuća godina dugom tradicijom Buddhadharme u njezinim najistaknutijim oblicima: od <i>sūtri</i> (Buddhinih govora i uputa)
  preko <i>šāstri</i> (komentara majstora klasičnih škola Dharme) do <i>upadeša</i> (praktičnih instrukcija). Okosnicu gradiva čine
  tradicionalni i moderni Dharma tekstovi, uz poneki osvrt na radove zapadnog tumačenja budizma.
</p>
<p>
  &nbsp;&nbsp;&nbsp;&nbsp;Škola, kao i Buddhin nauk, počinje s radom na razumijevanju Četiri Plemenite Istine, Četiri
  Osnove Pribranosti i drugim središnjim učenjima tijekom prvog semestra. U drugom semestru fokus studija su kategorije
  Abhidharme i njihova praktična primjena.
</p>
<p>
  &nbsp;&nbsp;&nbsp;&nbsp;Druga godina je posvećena upoznavanju sa stazom Boddhisattve, relativnom i konačnom
  bodhicittom, i Prađnjāpāramitā sūtrama tijekom trećeg semestra. Četvrti semestar se bavi istraživanjem značenja
  madhyamake kao konceptualnog izraza Srednjeg Puta.
</p>
<p>
  &nbsp;&nbsp;&nbsp;&nbsp;U trećoj godini glavne teme su značenje sūtri Trećeg Okretaja Točka Dharme, Yogācāra
  tradicija i doživljaj Buddhine Prirode, kao uvod u razumijevanje velike otvorenosti, s one strane svih
  konceptualizacija. Završni semestar je posvećen studiju Vađrayāna sistema prakse.
</p>
<p>
  &nbsp;&nbsp;&nbsp;&nbsp;Svaki sljedeći korak u učenju gradiva obuhvaća i produbljuje prethodno stečeno razumijevanje.
  Sistematski i praktičan pristup znanju inspiriran je programom predavanja Budističkog studija na Sveučilištu Naropa,
  koji se temelji na indijskoj i tibetanskoj tradiciji budističkog obrazovanja.
</p>
<p>
  &nbsp;&nbsp;&nbsp;&nbsp;Iako škola počinje od nivoa koji ne traži posebno predznanje već u drugom semestru učenici će
  se početi susretati s gradivom koje po težini odgovara nivou postdiplomskihih studija u društvenim znanostima, ili
  nivou studija u klasičnim budističkim učilištima. Zahtjevan program ne bi trebao nikoga obeshrabriti jer je osnovni
  cilj rada izgradnja osobnog razumijevanja a ne intelektualno postignuće. Svrha Dharma obrazovanja je unutarnji
  pristup učenju za koji su potrebne radoznalost, inspiracija i posvećenost osobnom razvoju kroz studij, a ne posebne
  intelektualne sposobnosti.
</p>
<h4>
  Kontemplativni pristup
</h4>
<p>
  &nbsp;&nbsp;&nbsp;&nbsp;Iz programa proizlazi da okosnica rada u školi nije samo stjecanje znanja već primjena znanja
  u radu na vlastitom umu. Intelektualnom razumijevanju se pristupa prije svega s praktične strane: ne kao teoriji ili
  osvještenom knjiškom znanju, već kao sistemu praktičnih tehnika neophodnih za transformaciju osobnog iskustva.
</p>
<p>
  &nbsp;&nbsp;&nbsp;&nbsp;Dvosjekli mač prađnje, svjesnog rasuđivanja koje se razvija tijekom školovanja, jednom
  stranom siječe našu konceptualnu zbrku a drugom negativne emocije u osnovi ove zbrke. Kritička inteligencija se
  primjenjuje ujedno i na gradivo i na vlastita promišljanja.
</p>
<p>
  &nbsp;&nbsp;&nbsp;&nbsp;Rezultat školovanja ne bi trebao biti samo intelektualno vladanje materijom, već osjećaj
  osobnog rasta i cjelovitosti. Riječju, svrha studija Dharme je da nas dovede do potpunog i sveobuhvatnog doživljaja
  ne-znanja!
</p>
<h4>
  Meditacija
</h4>
<p>
  &nbsp;&nbsp;&nbsp;&nbsp;Bez posvećenosti dnevnoj meditaciji jednostavno nije moguće razumjeti ili komunicirati Dharmu
  na način koji je najviše od pomoći. S tim u vidu, nužan uvjet za sve polaznike škole su pet sati meditacije tjedno,
  jedno trodnevno mirovanje po semestru, i jedno sedmodnevno mirovanje godišnje.
</p>
<p>
  &nbsp;&nbsp;&nbsp;&nbsp;U skladu sa <i>rimé</i> ili nepristranim pristupom Dharmi smatra se da je Buddha dao 84.000
  različitih instrukcija za 84.000 vrste životnih problema. Shodno tome, prakticiranje u bilo kojoj od postojećih
  tradicija prenosa Dharme se prepoznaje kao izraz Buddhina učenja. Vipassana, Zen, Čista Zemlja ili Vađrayāna prakse
  jednako se računaju u ispunjenju ovog uvjeta. Samo znanje ukorijenjeno u svakodnevnoj praksi može približiti učenika
  ispunjenju svrhe školovanja.
</p>
<p>
  &nbsp;&nbsp;&nbsp;&nbsp;Svaki student će se susresti s instruktorom meditacije tri puta tokom semestra da bi
  razmotrili pitanja koja se odnose na osobnu praksu. Ukoliko student za sada nema uputa za meditaciju, može ih dobiti
  od kvalificiranih instruktora u okviru škole. Ukoliko student ima poteškoća da pronađe adekvatno mjesto za održavanje
  mirovanja, mjesto može biti osigurano preko škole bez posebnih troškova.
</p>
<p>
  &nbsp;&nbsp;&nbsp;&nbsp;Osnovni uvjet pohađanja studija nije da polaznici budu ili postanu budisti, ali jest
  posvećenost radu na sebi kroz disciplinu meditacije.
</p>
<h4>
  Obavezna priprema gradiva
</h4>
<p>
  &nbsp;&nbsp;&nbsp;&nbsp;Svaka sesija se sastoji iz tri dijela: meditacije, uvodnog predavanja i grupne diskusije
  gradiva, što je i glavni dio sesija. Ovakav format omogućuje ujedno i fokus i prijateljsku atmosferu nužnu da bi
  studenti iskazali svoja mišljenja.
</p>
<p>
  &nbsp;&nbsp;&nbsp;&nbsp;Od studenata se zahtijeva da dođu temeljno pripremljeni za svaki sat. Zato je potrebno ne
  samo pročitati nego i što je moguće bolje razumjeti pročitani materijal. Student treba izdvojiti dijelove teksta za
  koje osjeća posebni interes, da bi ih tijekom diskusije iznio kao temu za dijalog. Dio discipline učenja je
  pripremljenost da se tijekom diskusije o zadanom gradivu izrazi svoje razumijevanje ili nerazumijevanje, koje će se
  temeljno raspraviti kroz ragovor s drugim sudionicima. Svaki student će imati punu podršku da s drugima podijeli
  svoja otkrića. Riječju, <i>“da bi studirali na pravi način, nužno je da sami navučemo svoje čarape!”</i> (Ćögyam Trungpa
  Rinpoće)
</p>
<p>
  &nbsp;&nbsp;&nbsp;&nbsp;Za praćenje nastave je nužna solidna sposobnost čitanja i razumijevanja engleskog jezika s
  obzirom da je gradivo za sada na tom jeziku. Sve knjige i materijali za nastavu bit će osigurani preko škole.
</p>
<h4>
  Pohađanje nastave, semestarski rad i ocjene
</h4>
<p>
  &nbsp;&nbsp;&nbsp;&nbsp;Potrebno je uložiti napor da se pohađa svaka od sesija. Ako je netko bolestan ili mora
  propustiti nastavu, nužno je da prouči bilješke drugih studenata ili snimi predavanje i diskusiju.
</p>
<p>
  &nbsp;&nbsp;&nbsp;&nbsp;Na kraju svakog semestra, potrebno je napisati seminarski rad od osam do deset stranica.
  Nacrt seminarskog rada je neophodno donijeti na predposlednji sat i ukratko ga prodiskutirati s nastavnikom. Tema
  rada bi se trebala zasnivati na gradivu koje je naviše zainteresiralo i dotaklo studenta tijekom semestra.
</p>
<p>
  &nbsp;&nbsp;&nbsp;&nbsp;Studenti će dobiti opisne ocjene na kraju svakog semestra čija je svrha da pruže smjernice za
  rad u nastavku školovanja. To će takodjer biti i prilika da nastavnik izrazi svoju zahvalnost za predan rad učenika u
  prethodnom periodu.
</p>
<h4>
  Način upisa i troškovi studija
</h4>
<p>
  &nbsp;&nbsp;&nbsp;&nbsp;Škola počinje s radom krajem veljače 2019. i traje tri godine podijeljene u proljetni i
  jesenski semestar. Svaki semestar ima dvanaest tjedana i sastoji se od dvanaest sesija. Sesije traju tri sata i
  održavaju se jedanput tjedno, nedjeljom.
</p>
<p>
  &nbsp;&nbsp;&nbsp;&nbsp;Svatko tko se želi upisati u Trijāna Prađnjā Školu Dharme prvo treba napisati kratak tekst o
  sebi i svojim motivima da pohađa studije. Nisu nužne detaljne biografije a ni CV s popisom životnih postignuća, nego
  radije nekoliko riječi o tome kako se osjećate u životu, kako ste se susreli s Dharmom, šta biste najviše željeli
  naučititi u školi, i kako mislite ustrajati u trogodišnjem poslu. Tekst bi trebao posjedovati iskrenu procjenu
  studentovih težnji i kvaliteta.
</p>
<p>
  &nbsp;&nbsp;&nbsp;&nbsp;Tekst treba poslati na adresu <a class="email" href="mailto:triyanaprajna@gmail.com">triyanaprajna@gmail.com</a>
  do 20. veljače, 2019. Broj mjesta u školi je ograničen zbog veličine diskusijske skupine u kojoj svatko treba imati
  vremena iskazati i razmotriti svoja stajališta.
</p>
<p>
  &nbsp;&nbsp;&nbsp;&nbsp;Cijena škole je 108 eura po semestru i plaća se prije polaska u školu. Stipendije su dostupne
  na bazi potrebe i zasluge. Ako se želite prijaviti za stipendiju, napišite jedno dodatno obrazloženje na tu temu.
</p>
<h4>
  Nastavno osoblje
</h4>
<p>
  &nbsp;&nbsp;&nbsp;&nbsp;Predavač u školi je Zoran Lazović koje je završio studij psihologije u Beogradu, budistički
  studij na Sveučilištu Naropa u Boulderu i religijske studije sa specijalizacijom u indo-tibetanskom budizmu na
  Sveučilištu Kalifornija u Santa Barbari. Ponajviše je studirao s Ringu Tulku Rinpoćeom, a podučavali su ga i učitelji
  iz većine glavnih tibetanskih škola, kao i Theravada tradicija. Od 2003. godine predavao je u Dharma centrima diljem
  Amerike, a radio je i kao predavač na univerzitetima u Americi i Tajlandu. Početkom 2007. godine je zajedno s Đampa
  Sengmom osnovao Dunav Dharma Centar na Fruškoj Gori gdje uglavnom obitava u društvu praktičara Dharme koji dolaze na
  mirovanja. Svako od učenja u programu škole Zoran će pokušati predati novoj generaciji studenata točno onako kako ih
  je primio od svojih učitelja, bez dodatnih sastojaka.
</p>
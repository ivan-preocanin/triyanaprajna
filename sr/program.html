<h1 class="title contact">
  Program studija
</h1>
<p>
  &nbsp;&nbsp;&nbsp;&nbsp;Studije počinju proučavanjem osnovnih načela Dharme da bi se korak po korak širile ka dubljim
  i zahtevnijim oblastima znanja i prakse. Tokom školovanja studenti će imati prilike da se temeljno upoznaju sa dve i
  po hiljade godine dugom tradicijom Buddhadharme u njenim najistaknutijim vidovima: od <i>sūtri</i> (Buddhinih govora i
  uputa) preko <i>šāstri</i> (komentara majstora klasičnih škola Dharme) do <i>upadeša</i> (praktičnih instrukcija). Okosnicu gradiva
  čine tradicionalni i moderni Dharma tekstovi, uz poneki osvrt na radove zapadnog tumačenja budizma.
</p>
<p>
  &nbsp;&nbsp;&nbsp;&nbsp;Škola, kao i Buddhino učenje, počinje sa radom na razumevanju Četiri Plemenite Istine, Četiri
  Osnove Pribranosti i drugim središnjim temama u toku prvog semestra. U drugom semestru fokus studija su kategorije
  Abhidharme i njihova praktična primena.
</p>
<p>
  &nbsp;&nbsp;&nbsp;&nbsp;Druga godina je posvećena upoznavanju sa stazom Bodhisattve, relativnom i konačnom
  bodhićittom, i Prađnjāpāramitā sūtrama tokom trećeg semestra. Četvrti semestar se bavi istraživanjem značenja
  madhyamake kao konceptualnog izraza Srednjeg Puta.
</p>
<p>
  &nbsp;&nbsp;&nbsp;&nbsp;U trećoj godini glavne teme su značenje sūtri Trećeg Okretaja Točka Dharme, Yogācāra
  tradicija i doživljaj Buddhine Prirode, kao uvod u razumevanje velike otvorenosti, s one strane svih
  konceptualizacija. Završni semestar je posvecen studiju Vađrayāna sistema prakse.
</p>
<p>
  &nbsp;&nbsp;&nbsp;&nbsp;Svaki naredni korak u učenju gradiva obuhvata i produbljuje prethodno stečeno razumevanje.
  Sistematski i praktičan pristup znanju inspirisan je programom predavanja Budističkih Studija na Naropa Univerzitetu,
  koji se temelji na indijskoj i tibetanskoj tradiciji budističkog obrazovanja.
</p>
<p>
  &nbsp;&nbsp;&nbsp;&nbsp;Iako škola počinje od nivoa koji ne traži posebno predznanje već u drugom semestru učenici će
  se početi susretati s gradivom koje po težini odgovara nivou postdiplomskihih studija u društvenim naukama, ili nivou
  studija u institucijama klasičnog budističkog obrazovanja. Zahtevan program ne bi trebalo nikoga da obeshrabri jer je
  osnovni cilj rada izgradnja lično razumevanje a ne intelektualno postignuće. Svrha Dharma obrazovanja je unutarnji
  pristup učenju za koji su potrebne radoznalost, inspiracija i posvećenost ličnom razvoju kroz studije, a ne posebne
  intelektualne sposobnosti.
</p>
<h4>
  Kontemplativni pristup
</h4>
<p>
  &nbsp;&nbsp;&nbsp;&nbsp;Iz programa proizilazi da okosnica rada u školi nije samo sticanje znanja već primena znanja
  u radu na sopstvenom umu. Intelektualnom razumevanju se pristupa pre svega sa praktične strane: ne kao teoriji ili
  osveštenom knjiškom znanju, već kao sistemu praktičnih tehnika neophodnih za transformaciju ličnog iskustva.
</p>
<p>
  &nbsp;&nbsp;&nbsp;&nbsp;Dvosekli mač prađnje, svesnog rasuđivanja koje se razvija u toku školovanja, jednom stranom
  seče našu konceptualnu zbrku a drugom negativne emocije u osnovi ove zbrke. Kritička inteligencija se primenjuje
  ujedno i na gradivo i na vlastita promišljanja.
</p>
<p>
  &nbsp;&nbsp;&nbsp;&nbsp;Rezultat školovanja ne bi trebalo da bude samo intelektualno vladanje materijom, već osećaj
  ličnog rasta i celovitosti. Rečju, svrha studija Dharme je da nas primena znanja dovede do potpunog i sveobuhvatnog
  doživljaja ne-znanja!
</p>
<h4>
  Meditacija
</h4>
<p>
  &nbsp;&nbsp;&nbsp;&nbsp;Bez posvećenosti dnevnoj meditaciji jednostavno nije moguće razumeti ili komunicirati Dharmu
  na način koji je najviše od pomoći. S tim u vidu, neophodan uslov za sve polaznike škole su pet sati meditacije
  nedeljno, jedno trodnevno mirovanje po semestru, i jedno sedmodnevno mirovanje godišnje.
</p>
<p>
  &nbsp;&nbsp;&nbsp;&nbsp;U skladu sa <i>rimé</i> ili nepristrasnim pristupom Dharmi smatra se da je Buddha dao 84000
  različitih instrukcija za 84000 vrsta životnih problema. Shodno tome, praktikovanje u bilo kojoj od postojećih
  tradicija prenosa Dharme se prepoznaje kao izraz Buddhinog učenja. Vipassana, Zen, Čista Zemlja ili Vađrayāna prakse
  jednako se računaju u ispunjenju ovog uslova. Samo znanje ukorenjeno u svakodnevnoj praksi može približiti učenika
  ispunjenju svrhe školovanja.
</p>
<p>
  &nbsp;&nbsp;&nbsp;&nbsp;Svaki student će se susresti sa instrukturom meditaticije tri puta tokom semestra da bi
  razmotrili pitanja koja se odnose na ličnu praksu. Ukoliko student za sada nema uputstva za meditaciju, može ih
  dobiti od kvalifikovanih instruktora u okviru škole. Ukoliko student ima poteškoća da pronađe adekvatno mesto za
  održavanje mirovanja, mesto može biti obezbeđeno preko škole bez posebnih troškova.
</p>
<p>
  &nbsp;&nbsp;&nbsp;&nbsp;Osnovni uslov za pohađanje studija nije da polaznici budu ili postanu budisti, ali jeste
  posvećenost radu na sebi kroz disciplinu meditacije.
</p>
<h4>
  Obavezna priprema gradiva
</h4>
<p>
  &nbsp;&nbsp;&nbsp;&nbsp;Svaki čas se sastoji iz tri dela: meditacije, uvodnog predavanja i grupne diskusije gradiva,
  što je i glavni deo časova. Ovakav format omogućuje ujedno i fokus i prijateljsku atmosferu neophodnu da bi studenti
  iskazali svoja mišljenja.
</p>
<p>
  &nbsp;&nbsp;&nbsp;&nbsp;Od studenata se zahteva da dođu temeljno pripremljeni za svaki čas. Zato je potrebno ne samo
  da se pročita nego i da se što je moguće bolje razume pročitani materijal. Student treba da izdvoji delove teksta za
  koje oseća posebno interesovanje, da bi ih tokom diskusije izneo kao temu za dijalog. Deo discipline učenja je
  pripremljenost da se tokom diskusije zadatog gradiva izrazi svoje razumevanje ili nerazumevanje koje će se temeljno
  raspraviti kroz ragovor s drugim sudeonicima. Svaki student će imati punu podršku da sa drugima podeli svoja otkrića.
  Rečju, <i>“da bi studirali na pravi način, neophodno je da sami navučemo svoje čarape!”</i> (Ćögyam Trungpa Rinpoće)
</p>
<p>
  &nbsp;&nbsp;&nbsp;&nbsp;Za praćenje nastave nužna je solidna sposobnost čitanja i razumevanja engleskog jezika s
  obzirom da je gradivo za sada na tom jeziku. Sve knjige i materijali za časove će biti obezbeđeni preko škole.
</p>
<h4>
  Pohađanje nastave, semestarski rad i ocene
</h4>
<p>
  &nbsp;&nbsp;&nbsp;&nbsp;Potrebno je uložiti napor da se pohađa svaki od časova. Ako je neko bolestan ili mora
  propustiti nastavu, nužno je da prouči beleške drugih studenata ili snimi predavanje i diskusiju.
</p>
<p>
  &nbsp;&nbsp;&nbsp;&nbsp;Na kraju svakog semestra, potrebno je napisati seminarski rad od osam do deset strana. Nacrt
  seminarskog rada je neophodno doneti na predzadnji čas i ukratko ga prodiskutovati sa nastavnikom. Tema rada bi
  trebalo da se zasniva na gradivu koje je naviše zainteresovalo i dotaklo studenta tokom semestra.
</p>
<p>
  &nbsp;&nbsp;&nbsp;&nbsp;Studenti će dobiti opisne ocene na kraju svakog semestra čija je svrha da pruže smernice za
  rad u nastavku školovanja. To će takodje biti i prilika da nastavnik izrazi svoju zahvalnost za predan rad učenika u
  prethodnom periodu.
</p>
<h4>
  Način upisa i troškovi studija
</h4>
<p>
  &nbsp;&nbsp;&nbsp;&nbsp;Škola počinje sa radom krajem februara 2019. i traje tri godine podeljene u prolećni i jesenji
  semestar. Svaki semestar ima dvanaest nedelja i sastoji se od dvanaest časova. Časovi su dužine tri sata i održavaju
  se jedanput sedmično, nedjeljom.
</p>
<p>
  &nbsp;&nbsp;&nbsp;&nbsp;Svako ko želi da se upiše u Trijāna Prađnjā Školu Dharme prvo treba da napiše kratak tekst o
  sebi i svojim motivima da pohađa studije. Nisu neophodne detaljne biografije a ni CV sa spiskom životnih postignuća,
  nego radije par reči o tome kako se osećate u životu, kako ste se susreli sa Dharmom, šta bi najviše želeli da
  naučite u školi, i kako mislite da istrajete u trogodišnjem poslu. Sastav bi trebalo da poseduje iskrenu procenu
  studentovih kvaliteta i težnji.
</p>
<p>
  &nbsp;&nbsp;&nbsp;&nbsp;Tekst treba poslati na adresu <a class="email" href="mailto:triyanaprajna@gmail.com">triyanaprajna@gmail.com</a>
  do 20. Februara 2019. Broj mesta u školi je ograničen zbog veličine diskusione grupe u kojoj svako treba da ima
  vremena da iskaže i razmotri svoja stanovišta.
</p>
<p>
  &nbsp;&nbsp;&nbsp;&nbsp;Cena škole je 108 evra po semestru i plaća se pre polaska u školu. Stipendije su dostupne na
  bazi potrebe i zasluge. Ako želite da se prijavite za stipendiju, napišite jedno dodatno obrazloženje na tu temu.
</p>
<h4>
  Nastavno osoblje
</h4>
<p>
  &nbsp;&nbsp;&nbsp;&nbsp;Predavač u školi je Zoran Lazović koje je završio studije psihologije u Beogradu, budističke
  studije na Naropa Univerzitetu u Boulderu i religijske studije sa specijalizacijom u indo-tibetanskom budizmu na
  Kalifornija Univerzitetu u Santa Barbari. Ponajviše je studirao sa Ringu Tulku Rinpoćeom, a podučavali su ga i
  učitelji iz većine glavnih tibetanskih škola, kao i Theravada tradicija. Od 2003. godine predavao je u Dharma
  centrima diljem Amerike, a radio je i kao predavač na univerzitetima u Americi i Tajlandu. Početkom 2007. godine je
  zajedno sa Đampa Sengmom osnovao Dunav Dharma Centar na Fruškoj Gori gde uglavnom obitava u društvu praktičara Dharme
  koji dolaze na mirovanja. Svako od učenja u programu škole Zoran će pokušati da preda novoj generaciji studenata
  tačno onako kako ih je primio od svojih učitelja, bez dodatnih sastojaka.
</p>